【謹】

　朝起早　夜眠遲　老易至　惜此時
　晨必盥　兼漱口　便溺回　輒淨手

　冠必正　紐必結　襪與履　俱緊切
　置冠服　有定位　勿亂頓　致污穢

　衣貴潔　不貴華　上循分　下稱家
　對飲食　勿揀擇　食適可　勿過則
　年方少　勿飲酒　飲酒醉　最為醜

　步從容　立端正　揖深圓　拜恭敬
　勿踐閾　勿跛倚　勿箕踞　勿搖髀

　緩揭簾　勿有聲　寬轉彎　勿觸棱
　執虛器　如執盈　入虛室　如有人

　事勿忙　忙多錯　勿畏難　勿輕略
　鬥鬧場　絕勿近　邪僻事　絕勿問

　將入門　問孰存　將上堂　聲必揚
　人問誰　對以名　吾與我　不分明

　用人物　須明求　倘不問　即為偷
　借人物　及時還　後有急　借不難
