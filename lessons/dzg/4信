【信】

　凡出言　信為先　詐與妄　奚可焉
　話說多　不如少　惟其是　勿佞巧

　奸巧語　穢污詞　市井氣　切戒之

　見未真　勿輕言　知未的　勿輕傳
　事非宜　勿輕諾　茍輕諾　進退錯

　凡道字　重且舒　勿急疾　勿模糊
　彼說長　此說短　不關己　莫閒管

　見人善　即思齊　縱去遠　以漸躋
　見人惡　即內省　有則改　無加警

　唯德學　唯才藝　不如人　當自礪
　若衣服　若飲食　不如人　勿生慼

　聞過怒　聞譽樂　損友來　益友卻
　聞譽恐　聞過欣　直諒士　漸相親

　無心非　名為錯　有心非　名為惡
　過能改　歸於無　倘揜飾　增一辜
