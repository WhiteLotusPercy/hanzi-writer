【親　仁】

　同是人　類不齊　流俗眾　仁者希
　果仁者　人多畏　言不諱　色不媚

　能親仁　無限好　德日進　過日少
　不親仁　無限害　小人進　百事壞

【餘力學文】

　不力行　但學文　長浮華　成何人
　但力行　不學文　任己見　昧理真

　讀書法　有三到　心眼口　信皆要
　方讀此　勿慕彼　此未終　彼勿起

　寬為限　緊用功　工夫到　滯塞通
　心有疑　隨札記　就人問　求確義

　房室清　牆壁淨　几案潔　筆硯正
　墨磨偏　心不端　字不敬　心先病

　列典籍　有定處　讀看畢　還原處
　雖有急　卷束齊　有缺壞　就補之
　非聖書　屏勿視　蔽聰明　壞心志
　勿自暴　勿自棄　聖與賢　可馴致
