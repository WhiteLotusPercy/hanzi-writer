【汎愛眾】

　凡是人　皆須愛　天同覆　地同載

　行高者　名自高　人所重　非貌高
　才大者　望自大　人所服　非言大

　己有能　勿自私　人所能　勿輕訾

　勿諂富　勿驕貧　勿厭故　勿喜新
　人不閒　勿事攪　人不安　勿話擾

　人有短　切莫揭　人有私　切莫說
　道人善　即是善　人知之　愈思勉

　揚人惡　即是惡　疾之甚　禍且作
　善相勸　德皆建　過不規　道兩虧

　凡取與　貴分曉　與宜多　取宜少

　將加人　先問己　己不欲　即速已
　恩欲報　怨欲忘　報怨短　報恩長

　待婢僕　身貴端　雖貴端　慈而寬
　勢服人　心不然　理服人　方無言
